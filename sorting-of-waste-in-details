Як правильно сортувати сміття. Загальні рекомендації


Зважаючи на те, що за останні десятиліття суттєво змінився склад побутового сміття (раніше це були, в основному, органічні рештки, а сьогодні – пластик та інші синтетичні вироби, скло, метал, дерево і папір, елементи живлення) та зросла його кількість –  одна людина за рік викидає до 400 кілограм сміття, тому щорічно в державі його накопичується до 50 мільярдів кубометрів, міський відділ ДУ «Львівський обласний лабораторний центр  Держсанепідслужби України» інформує про важливість роздільного збору сміття, передає Львівський портал.

баки для сміття

Відтак, важливість роздільного збору сміття полягає у зменшенні обсягів утворення відходів та захороненні їх на полігоні, як наслідок зменшення негативного впливу відходів на довкілля і здоров’я населення. Також роздільний збір сміття дозволяє збільшити використання вторинної сировини, яка є в складі твердих побутових відходів.

Слід пам’ятати, що кинутий недопалок розкладається від 1 до 5 років, пакет з поліетилену – від 10 до 20 років, вироби з синтетичних матеріалів – через 30–40 років, консервна бляшанка – через 500, а стандартна скляна пляшка лише через 1000 років.

Усе це загрожує екологічними та епідеміологічними небезпеками – забруднення довкілля шкідливими відходами; при горінні сміття у повітря потрапляють небезпечні для здоров’я хімічні речовини – окисли азоту, сірчисті та токсичні органічні сполуки, важкі метали. Органічні відходи сприяють розмноженню  хвороботворних мікроорганізмів та паразитів, різноманітних гризунів, мух та інших комах, є кормом для диких та безпритульних тварин, кліщів. Усі вони є переносниками багатьох небезпечних інфекційних хвороб.

За кордоном діє принцип «чим менше, тим краще». І не тільки тому, що за вивіз сміття потрібно платити. Те, що ми викидаємо, інколи можна повторно використати, а за дещо отримати гроші. Порожні пляшки, банки, метал, папір, скло, відпрацьовані акумулятори можна здавати у пункти прийому. Пластикові речі – викидати у відповідні контейнери. Батарейки живлення здавати у певні супермаркети та магазини, у яких їх приймають, відпрацьовані мастила – на СТО або автозаправні станції.

Важливо не купувати вироби та продукти одноразового використання або непотрібні вироби. Поламані речі можна ремонтувати, одяг – зашивати, а не викидати, оскільки вони згодяться на дачі або під час праці у полі, в гаражі чи інших роботах.

Слід навчитися повторно використовувати все, що можливо. Наприклад, зворотній бік використаних аркушів паперу – для чернеток, порожню тару – для зберігання продуктів або чогось іншого, старі тканини – для ганчірок.  Залишки їжі та інші органічні рештки, скошену на подвір’ї траву та опале листя можна використовувати для виготовлення з них компосту. І цей перелік можна розширювати.

Навіть в умовах міської квартири сортування сміття не є складною справою. Варто дізнатися, які види вторинної сировини приймають у районі і де розташовані пункти прийому; в якому вигляді приймається та чи інша вторинна сировина (наприклад, чи потрібно розділяти звичайний папір і картон, чи приймають лотки з-під яєць і т.д.); виділити місце для збору вторинної сировини: сходову клітку, тамбур, балкон, попередньо узгодивши з сусідами (це мають бути нежитлові приміщення).

Декілька загальних правил сортування вторинної сировини:

– зберігати органічні відходи і вторинну сировину в різних пакетах, ємкостях;

– промивати тару від залишків їжі;

– сплющувати тетрапаки, металеві банки, пляшки з пластика – так вони займуть менше місця;

– збирати окремо пластикові покришки;

– місця, де зберігаються відходи, регулярно прибирати та мити.

Важливо розуміти, що такі нескладні речі суттєво зменшать обсяги сміття і вбережуть від небезпек.

Нагадаємо, у центральній частині Львова замість відкритих сміттєвих баків встановлять підземні смітники.
